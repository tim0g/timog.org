---
title: Apartment rules for technical intern trainees (sample)
author: Leon Timog
description: Sample apartment rules, especially for Technical Intern Trainees in Japan
weight: 90
type: page
---
{{< bluebox >}} ***Note:** Sinulat ko ang panuntunang ito para sa mga technical intern trainee na magkasamang nakatira sa isang apartment. Maaring gamitin ito bilang basehan para makagawa ng sariling panuntunan sa lugar ng tirahan. Bawasan o dagdagan ayon sa pangangailangan.*{{< /bluebox >}}

Bilang trainee ng kumpanya at residente ng tirahan na inuupahan ng kumpanya, ang bawat isa ay kailangang sumunod sa mga panuntunan ng tirahan na itinalaga ng kumpanya.

Ang mga panuntunang ito ay ginawa para sa kapakanan ng lahat, at upang maiwasan ang mga problema sa pagitan ng magkasambahay at sa pagitan ng mga residente at mga kapitbahay sa paligid. Basahin ito nang mabuti at ikunsulta sa kinauukulan kung may hindi malinaw o may mungkahi.

Ang hindi susunod sa mga panuntunang ito ay maaaring mabigyan ng
hakbang pangdisiplina, makansela ang kontrata sa kumpanya at/o masampahan ng kasong kriminal o sibil.

#### Alak

Ang alak ay kahit na anong inumin na may kahalong alkohol na kagaya ng whiskey, beer, *sake*, *shochu*, atbp.
1. Bawal uminom ng alak ang taong wala pang 20 taong gulang.
2. Ang residente na may 20 taong gulang na ay maaaring uminom ng alak sa sariling tirahan
alinsunod sa mga sumunod:
   - Walang kasamang tao na wala pang 20 taong gulang.
   - Walang kasamang magmamaneho ng sasakyan o sasakay ng bisikleta pagkatapos.
   - Nasa loob ng tirahan at nakasara ang pinto.
   - Hindi magdudulot ng ingay o kaguluhan na nakaka-istorbo sa ibang residente o
kapitbahay.
   - Ang pangunahing layunin ng pagtitipon ay hindi ang pag-inom ng alak (bawal ang inuman lang).
   - Hindi sasakay sa bisikleta pagkatapos.
   - Hindi iinom nang sobra na hindi na makapag-desisyon nang mabuti para sa
kaligtasan ng sarili o ng ibang tao.
   - Hindi magiging dahilan ang pag-inom ng alak sa hindi pagpasok sa trabaho.
3. Kung iinom ng alak sa ibang lugar ay siguraduhing may masasakyan pauwi na hindi
nakainom ng alak ang magmamaneho.
4. Gawin ang pag-inom ng alak ayon sa panuntunan tungkol sa mga [bisita](#bisita) at [quiet hours](#quiet-hours-at-courtesy-hours).

#### Basura

1. Ihiwalay ang basura ayon sa patnubay ng lungsod ng tirahan at itapon ito sa tamang araw (hindi sa gabi bago ang araw ng tapunan).
2. Ang mga residente ng isang unit ay kailangang magtulungan at magpalitan sa pagtatapon ng basura sa bahay.
3. Huwag itapon sa lababo ang mantika dahil magiging sanhi ito ng pagbabara ng mga tubo.
3. Huwag magtatapon ng malalaking basura na kagaya ng kasangkapan sa bahay at appliance (i-konsulta ito sa kinauukulan).
4. Ipasa ang nasulatang Garbage Collection Calendar/Record buwan-buwan.

#### Bisikleta

Ang bisikleta ay itinuturing na sasakyan na sangkop ng batas trapiko.
1. Sumunod sa batas trapiko sa oras na sasakay sa bisikleta:
   - Palaging sumunod sa ilaw trapiko.
   - Sa kaliwang bahagi ng kalsada dumaan.
   - Kung nakaramdam ng panganib ay maaaring dumaan sa sidewalk pero palaging paunahin
ang mga naglalakad.
   - Kung may kasama ay isang linya lamang at huwag magkatabi sa kalsada.
   - Huwag mag-aangkas.
   - Huwag sasakay ng bisikleta na may hawak na ibang bagay (kagaya ng payong,
cellphone, etc.)
   - Huwag gagamit ng bisikleta na wala o sira ang ilaw, o preno sa harap o likod.
2. Bawal sumakay sa bisikleta nang nakainom ng alak at iwasan ang paggamit ng bisikleta kung masama ang pakiramdam na maaaring maging sanhi ng aksidente.
3. Huwag gagamit ng bisikleta na natanggap o binili mula sa ibang tao at hindi alam ang
pinagmulan (may posibilidad na ninakaw).
4. Ang maintenance (pagpalit ng gulong, pagpapaayos ng nasirang parte, pagpagawa ng
nawalang susi, atbp) ng bisikleta ng kumpanya ay kailangang gawin ng taong gumagamit ng
nito.

#### Bisita

Ang pagpunta sa tirahan ng bisita ay madalas na sanhi ng ingay at kaguluhan na nagiging problema sa pagitan ng mga residente. Ito rin ang sanhi ng pagkalat ng nakakahawang sakit na kagaya ng influenza at COVID-19.

Ang sumusunod na patakaran tungkol sa bisita ay ginawa para sa kaligtasan, katahimikan at privacy ng mga residente sa isang tirahan.

Isaisip palagi na ang karapatan ng isang residente na manatili sa tirahan nang walang bisita ay mauuna sa karapatan ng kasambahay na tumanggap ng bisita.</span>

(Ang tinatawag na “bisita” ay hindi kasama ang kinatawan ng kumpanya, *kumiai* o ahente ng gobyerno na nagsasagawa ng inspeksyon, pagsisiyasat, o opisyal na trabaho.)

1. Bawal na papasukin sa loob ng tirahan ang taong hindi kapwa trainee, maliban lamang sa
sumusunod.
   - Kailangan ng tulong ng residente sa pagbuhat, pag-ayos o pagkumpuni ng gamit,
kasangkapan, atbp, at mga katulad na gawain. (Pagkatapos ng gawaing ito ay kailangang umalis kaagad mula sa loob ng tirahan ang bisita.)
   - Iba pang dahilan na pinahihintulutan ng kumpanya. (Ipaalam sa kinauukulan at
kumuha ng pahintulot.)
2. Ang kapwa trainee ay maaaring papasukin sa loob ng tirahan alinsunod sa sumusunod:
   - May malinaw na pahintulot ang lahat ng residente ng tirahan.
   - Hindi magiging sanhi ng ingay o kaguluhan sa tirahan na makaka-istorbo sa ibang
residente o kapitbahay.
   - Hindi hihigit sa 1 oras ang pananatili sa loob ng tirahan.
   - Hindi matutulog sa loob ng tirahan.
   - Hindi lalampas sa 2 tao ang bisita.
   - Sa loob lamang ng visiting hours ng 13:00- 18:00 ang oras ng pagbisita.
2. Ang bisita ay kailangang nakasuot ng wastong proteksyon (kagaya ng mask) upang maiwasan ang pagkalat ng sakit.
3. <span class="-text-red">Maaaring bawiin ng kahit sinong residente ng isang tirahan sa ano mang oras at dahilan ang kanyang pahintulot sa pananatili ng bisita, at ang bisita ay kailangang paalisin agad-agad ng nagpapasok nito kapag sinabihan.</span>

#### Ingay
Ang ingay ang madalas na dahilan ng reklamo mula sa kabitbahay at pinanggagalingan din ng
problema sa magkasambahay.

1. Bawal ang pakikinig ng music nang walang headphone/earphone.
2. Bawal ang panunood ng TV, pelikula, internet video, atbp. nang mag-isa nang walang
headphone/earphone.
3. Kapag manunood nang kasama ang kasambahay ay maaaring gumamit ng speaker, pero kailangang isara ang pinto at/o bintana para hindi ito naririnig sa labas.
4. Kapag nag-uusap lalo na kung mahigit sa 2 tao ay siguraduhing hindi nariring sa labas at iwasan ang malakas na tawanan/halakhak.
5. Bawal ang pakikipag-chat o pakikipag-usap sa telepono nang lampas sa loob ng Quiet
Hours. Kung talagang kailangan at lampas na sa oras ay gawin ito nang mahina ang boses at
tapusin kaagad.
6. Bawal ang pagkanta ng karaoke sa tirahan.
7. Ang instrumentong pangmusika na hindi maaaring gamitan ng headphone/earphone
(kagaya ng gitara) ay kailangang iparehistro bago gamitin. Kailangan ding kumuha ng
nakasulat na pahintulot mula sa kasambahay at residente ng katabing units para dito. Hindi dapat maririnig sa labas ng bahay ang ingay na sanhi ng pagtugtog nito.

#### Internet at social media

1. Bawal ilagay sa Internet ang personal na impormasyon ng ibang tao (pangalan,
address, cellphone number, litrato, atbp) nang walang pahintulot.
2. Bawal ilagay sa Internet ang impormasyon o litrato na may kinalaman sa trabaho at
tirahan, at mga lugar at kagamitan na pag-aari ng kumpanya.
3. Bawal mag-download o mag-upload sa Internet ng mga ipinagbabawal na bagay
(kagaya ng pelikula, kanta, software, child pornography, atbp).
4. Bawal mag-forward o magkalat ng pribadong mensahe o litrato, o tsismis tungkol sa ibang tao sa pamamagitan ng social media o messaging app.

#### Kalinisan

Upang maging matiwasay ang pamumuhay na kasama ang ibang tao ay panatilihing laging malinis at maayos ang loob at labas ng tirahan at magtulungan at magpalitan sa paglilinis at pag-aayos.

1. Kagaya nang sa trabaho, gawin din palagi sa loob ng tirahan ang 2S: paglilinis at pag-aayos.
2. Kung nadumihan/nabasa ang isang bagay o parte ng ng tirahan (kagaya ng toilet bowl,
lababo, ding-ding, sahig, atbp) ay linisan/punasan ito agad-agad at huwag nang
hintayin na mapansin ng kasambahay.
3. Linisan/hugasan kaagad ang mga pinaglutuang kasangkapan o mga plato, baso
at kutsara at huwag hayaang nasa lababo nang matagal ang mga ito.

#### Kasangkapan

Ang mga gamit at kasangkapan sa tirahan ay ipinapagamit sa mga residente nang walang bayad. Alamin ang tamang paggamit ng mga ito at mag-ingat upang maiwasan ang pagkasira. Kapag nasira ang gamit o kasangkapan dahil sa kapabayaan ay maaaring ipabayad sa nakasira ang pagpapagawa o pagpapalit nito.

#### Pananamit

Ang lahat ng residente ay kailangang magsuot ng wastong damit pantaas at pang-ibaba sa lahat ng oras, nasa labas o loob man ng tirahan. (Hindi maaaring walang damit pantaas kahit nasa loob ng bahay lamang.)

#### Panganib sa sunog

1. Bawal ang paggamit ng ibang klaseng heater (kagaya ng open-flame heater, space heater,
atbp) bukod sa heater ng airconditioner.
2. Bawal magsindi ng kandila, insenso, katol, atbp. sa loob ng tirahan.
3. Bawal ang paninigarilyo sa loob ng tirahan.
4. Bawal ang pag-iihaw nang walang tamang gamit para dito.
5. Bawal ang pag-imbak ng kerosene, gasolina, alkohol at iba pang madaling magliyab na
kemikal sa loob o labas ng tirahan.

#### Pagmamaneho ng sasakyan

Bawal ang pagmamaneho ng alin mang uri ng sasakyan na may motor, may lisensya man o wala.

#### **Pagtatalik at relasyong sekswal**

Ang sekswal na aktibidad ay kasama ang (ngunit hindi limitado sa) mga sumusunod: paghalik, paghipo sa maselang parte ng katawan, pagtatalik, o pagpasok sa alin mang parte ng katawan.
1. Bawal gumawa ng ano mang sekswal na aktibidad sa loob ng tirahan.
2. Bawal magkaroon ng relasyong sekswal sa isang tao na may asawa.
3. Bawal makipagtalik sa isang taong hindi nagbigay ng malinaw at kusang-loob na
pahintulot. (Ang hindi pagsasalita, pagprotesta o paglaban ay hindi nangangahulugan ng
pagbibigay ng pahintulot.)
4. Gumamit ng proteksyon (kagaya ng condom) upang makaiwas sa pagbubuntis at sa mga
sakit na naipapapasa sa pagtatalik.

#### Quiet hours at courtesy hours

Ang Quiet Hours ay mga oras kung kailan walang maririnig na ingay sa loob ng tirahan upang makapagpahinga, makatulog o makapag-aral nang tahimik ang mga residente. Ang Courtesy Hours ay mga oras kung kailan nasa resonableng lakas ang ingay sa tirahan (pero hindi naririnig sa labas).

1. Ang Quiet Hours ay mula 21:00 sa gabi hanggang 6:00 sa umaga ng araw na may
pasok, o hanggang 8:00 sa umaga ng araw na walang pasok.
2. Buong araw (24 oras) na Quiet Hours araw-araw 1 buwan bago ang araw ng Technical
Skills Test.
3. Ang Courtesy Hours ay may bisa sa lahat ng ibang oras.

#### Sakit at kalusugan

Mag-ingat sa kalusugan at kumuha ng sapat na tulog at pahinga upang maiwasan ang pagkakasakit at pag-absent sa trabaho.
1. Kapag nakaramdam ng sakit ng katawan ay magsuot kaagad ng mask upang hindi
makahawa sa ibang tao kung sakaling may nakakahawang sakit.
2. Ipaalam sa kinauukulan upang makapunta kaagad sa klinik at makapagkunsulta sa duktor.

#### Sigarilyo

Bawal ang paninigarilyo sa saan mang lugar sa loob ng tirahan—nakaka-istorbo ang usok sa
kasambahay, nag-iiwan ng amoy sa hangin at mantsa sa dingding, nagdudulot ng pangit na epekto sa kalusugan, at maaaring maging sanhi ng sunog.

1. Gawin sa labas ang paninigarilyo—sa lugar kung saan hindi nakaka-istorbo sa mga
kapitbahay.
2. Gumamit ng portable ashtray at huwag iwanan o itapon sa labas ang upos ng sigarilyo.
3. Itapon ang upos ng sigarilyo nang hindi naaamoy ng kasambahay.

Malaking halaga ang nagagastos at iba’t-ibang nakamamatay na sakit ang dulot ng paninigarilyo. Kumunsulta sa duktor para sa pagtigil ng bisyong ito.

#### Sugal

Bawal ang pagsusugal nang ano mang uri o paraan sa loob ng tirahan.

#### Utilities

Upang maiwasan ang problema sa kasambahay ay isaisip palagi ang pagtitipid.
1. Limitahan ang paggamit ng *ofuro* sa 1 beses sa 1 linggo.
2. Kung mainit ay magsuot muna ng shorts at short-sleeve na pantaas bago magbukas ng
aircon.
3. Kung malamig ay magsuot muna ng pantalon/medyas at long-sleeve na pantaas o
jacket bago buksan ang heater.
4. Patayin ang ilaw at kasangkapan na hindi ginagamit.
5. Huwag gagamit ng espesyal na kasangkapan na sobra ang pagkunsumo ng gas, kuryente o tubig (kagaya ng electric heater, cooler, clothes dryer, bread-making machine, atbp)
6. Mainam na magtipid sa utilities, pero hindi ang uri ng pagtitipid na magiging hindi
komportable ang buhay sa loob ng tirahan.
7. Ikunsulta sa kinauukulan kung iniisip na pabaya sa paggamit ng utilities ang kasama sa
bahay.

**Iba pang paalala tungkol sa paggamit ng utilities:**

- Ang kunsumo ng utilities ay hindi pare-pareho at depende sa lugar ng apartment, posisyon (kung naaarawan o hindi), kung nasa 1st floor o 2nd floor ang unit, dami ng taong nakatira sa isang unit, ugali ng mga residente, atbp.
- Mataas ang kunsumo ng gas kapag winter (mas malamig ang tubig), ng kuryente kapag winter (heater) at summer (cooler), at ng tubig kapag summer (maraming beses naliligo). Bababa ang kunsumo kapag spring at autumn kung kailan hindi sobra ang init o lamig.
- Tataas ang kunsumo ng kuryente kapag maraming araw na walang pasok sa trabaho
lalo na sa winter break at obon yasumi (nasa bahay ang mga tao).
- Malamang ay mas malaki ang kunsumo ng kuryente ng mga nasa 1st floor kaysa sa 2nd
floor kapag winter, at baliktad naman kapag summer (mas naaarawan ang 2nd floor).
- Makakatipid ng kuryente kung maglilinis ang filter ng aircon 1 beses sa 1 buwan sa winter at summer (mas maraming dumi, mas nahihirapan ang aircon). Kunsultahin ang
manual tungkol sa paglilinis ng filter.

#### Iba pang bagay na wala sa gabay na ito

Ikunsulta sa kinauukulan kung mayroong hindi malinaw sa mga alituntunin, o kaya ay kung may hindi nakasulat sa dokumentong ito na kailangan ng gabay.