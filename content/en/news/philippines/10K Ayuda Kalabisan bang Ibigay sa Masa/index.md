---
title: "10K ayuda: kalabisan bang ibigay sa masa?"
linkTitle: ""
date: 2021-05-19
author:  "Moira Panganiban and Xyrone Pelayo, [The Catalyst](https://pahayagangthecatalyst.wordpress.com/)"
description: 
resources:
- src: "**.{png,jpg,webp}"
  params:
    byline: 
---
{{< imgproc featured Fit "600x450" >}}Design by Frtizjay Labiano{{< /imgproc>}}

<span class="drop">U</span>maabot ng 365 na araw upang maganap ang rebolusyon ng mundo sa araw. Isang taon mahigit ang lumipas nang kumalat ang COVID-19 sa Pilipinas, ngunit ang mga pangyayari ay bumabalik pa rin sa simula, tulad ng proseso ng rebolusyong pabalik-balik at hindi matapos-tapos.

Dahil sa pagsasawalang-bahala sa pagsipat sa tunay na problema at kakulangan ng konkretong plano ng rehimeng Duterte sa pagsugpo sa krisis pangkalusugan buhat ng COVID-19, muli’t muli lamang napipilayan ang kabuhayan ng masang Pilipino.

Mula nang sumipa ang  kaso ng COVID-19 sa bansa, dalawa sa sampu o 17.7% ng mga Pilipino ang unemployed. Ayon sa Philippine Statistics Authority (PSA), ito ang pinakamataas na unemployment rate sa loob ng nagdaang 16 na taon.

Nitong nakaraan lamang, nagbigay ang DSWD ng P4,000 na ayuda kada pamilya para sa mga nasa Greater Manila Area na  isinailalim muli sa ECQ. Sa kabila nito, marami ang dumaing na hindi sapat ang ayuda sa mamamayan buhat ng kapabayaan at kapalpakan ng restriksyon sa pagbubukas ng ekonomiya sa kabila ng sinusunod na quarantine protocols. Nababagabag ang mamamayan sa patuloy na pagtaas ng presyo ng mga bilihin at bayarin habang mababang pasahod hanggang sa kawalan ng kabuhayan kaya’t lugmok sa kagutuman ang mga Pilipino.

Base sa pagsusuri ng PSA, nito lamang Pebrero umabot na sa 4.6% ang inflation rate sa presyo ng mga bilihin sa bansa. Ngayong tag-init, kasabay ng  pagtaas ng konsumo sa tubig at kuryente ay tiyak din na malaki ang bayarin dito.

Hindi maikakaila na mayroong mga nananawagan na taasan ang halaga ng ayudang ipinamamahagi kada pamilya sabay rin ang pagsasabatas ng “livable wage” sa bansa. 

Sa kabila nito, isinaad ni Pangulong Duterte noong nakaraang taon na wala nang pera ang bansa at wala na itong kakayahang mamahagi ng pagkain at pera sa mga mamamayan.

Marso ngayong taon, pormal nang itinaas ng Makabayan Bloc ang House Bill 9089 na P10,000 ayuda sa Kongreso. Nakalahad sa naturang batas na nararapat na makatanggap ng P10,000 ayuda ang mga Pilipino sa loob ng dalawang magkasunod na buwan.

Ngunit kalabisan nga bang maituturing ang P10,000 ayuda?

### Sa mata ng masang manggagawa

Para kay Ericka Jane Valderamos, isang Iskolar ng Bayan at work-from-home call center agent sa isang BPO company sa Cainta, Rizal, malaki ang maitutulong ng P10,000 ayuda bilang pantustos sa arawang gastusin.

Itinuturing na breadwinner si Valderamos ng kanilang pamilya sapagkat siya ang panganay sa anim na magkakapatid. 

Naisipan niyang magtrabaho habang nag-aaral upang makatulong sa lumalaking gastusin kasabay pa ng pagtaas ng presyo ng mga pangunahing bilihin. 

Resulta ng kasalukuyang pandemya ang paghina at kawalang kita ng maliit na *canteen* ng kanyang ama sa palengke malapit sa kanilang tirahan sa siyudad ng Pasig. 

Dagdag niya, walang *dine-in* sa kanila bagkus puro take-out na lamang batay sa umiiral na *guideline* ng modified enhanced community quarantine sa NCR+ bubble.

Samantala, nagbigay siya ng sentimyento tungkol sa hindi makatwirang Manila bay dolomite sand project ng Department of Environment and Natural Resources (DENR) at Department of Public Works and Highways (DPWH) na gumastos ng milyong halaga aniya, “Kasi nga ang daming naghihirap ngayon, sobrang incompetent nila [gobyerno] mas iniisip pa nila (ang) ibang bagay kaysa riyan… dapat yung perang pang dolomite ginawang ayuda. “

Iginiit ni Valderamos, higit na makatutulong ang P10,000 ayuda pandagdag sa kanilang badyet ngunit maisakatuparan lamang daw ang hinahangad na ayuda sa bawat pamilya kung pokus lamang ang gobyerno sa higit na kailangan ng masa. 

Ito rin ang naging sentimyento ng  solo parent na si Maria*, sapagkat ilang buwan itong nawalan ng trabaho buhat ng pansamantalang tigil-operasyon sa pinagtatrabahuang fast food restaurant noong kasagsagan ng ECQ noong nakaraang taon.

“Hindi sumasapat ang naitabi ko para sa gastusin ng anak ko. Umasa rin ako sa ayuda ng gobyerno, nakatulong pero hindi sapat [ang halaga ng ibinigay na ayuda],” saad nito.

Para kay Maria*, malaking tulong kung maisasakatuparan ang pamamahagi ng P10,000 ayuda upang maitawid ang gutom sa loob ng ilang araw at makapag-abot ng panggastos sa kanilang tahanan. Sa kabila nito, sinabi niya na kulang ang pagbibigay ng ayuda kung hindi masosolusyunan ang malawakang pagkawala ng trabaho.

“Mensahe ko sa gobyerno na ilaan nang maayos ang pondo lalo na sa mga nawalan ng trabaho na siyang tanging bumubuhay sa kanyang pamilya. Nawa’y naabutan lahat ng sapat na ayuda dahil tax namin iyon at pagdating ng panahon lahat ng Pilipino ang siyang magbabayad ng utang ng gobyerno,” ang panawagan ni Maria* sa mga kinauukulan.

Nito lamang Abril, inilunsad ng grupo ng masang Pilipino ang adbokasiyang 10k Ayuda Na Network.

“Ang 10K Ayuda Na Network ay isang malawak na samahan ng maralitang Pilipino para kagyat na mailabas at makamit ang maayos na distribusyon ng P10,000 ayuda. Layon ng network na tuloy-tuloy na mangalampag, makipag-diyalogo, at itulak ang pamahalaan na tuparin ang kanyang responsibilidad sa naghihikahos na mamamayan,” saad ng organisasyon sa kanilang Facebook Page.

### Sampung libong ayuda, saan naman kukunin?

Batay sa National Economic and Development Authority (NEDA) noong 2018, sapat ang P10,000 para sa average na pamilyang binubuo ng limang miyembro.

Bilang suporta rito, ayon sa pagsusuri ng non-government research center na IBON Foundation nitong Pebrero, mayroon pang nalalabing P178.5 bilyong halaga  mula sa Bayanihan 1 at 2, taliwas sa sinasabi ni Duterte na wala nang pera ang bansa. Ayon sa NGO, ang kinakailangan lamang ay bigyan prayoridad ng gobyerno ang pamamahagi ng ayuda.

Dagdag pa, ayon sa kasalukuyang datos ng Bureau of the Treasury, umabot na sa Php 10.7 trilyon ang halaga ng inutang ng Pilipinas upang mabigyang tugon ang pagkalat ng COVID-19 at tulungan ang mga Pilipinong labis na naapektuhan dahil sa mga nagsarang kumpanya at mga establisyemento. 

Taliwas dito, sa pananaliksik na isinagawa ng  IBON Foundation nitong Pebrero, ang pagpapatupad ng ECQ at MECQ sa mga lugar sa ilalim ng NCR+ ay nakapagdagdag lamang ng 12.1 milyon sa unemployed at underemployed na Pilipino sa bansa.

Itinuturong dahilan ng higit na pagtaas ng unemployment at underemployment rate ay ang kapabayaan ng gobyerno sa pagbibigay ng agarang solusyon at aksyon laban sa COVID-19. 

Sa kabila ng pangungutang upang tulungan umano para sa mga Pilipinong labis na naapektuhan ng pandemya, inilahad sa breakdown ng inaprubahang badyet ngayong taon  ang napakalaking agwat ng alokasyon sa DOH na mayroon lamang Php 210.2 bilyon kumpara sa DPWH na mayroong Php 695.7 bilyon at Php 249.4 bilyon sa DILG.

Para sa IBON Foundation, ang kakagyatan sa pagresponde sa pandemya, pagtulong sa mga maysakit at ang pag-agapay sa mga Pilipinong nawalan ng hanapbuhay ang dapat pagtuunan ng pansin ng gobyerno, hindi ang pagpapatupad ng mga batas na aakit lamang sa mga dayuhang mamumuhunan sa bansa.

Ilan sa mga batas na agarang inamyendahan ni Pangulong Duterte sa kalagitnaan ng pandemya ay ang Public Services Act o ang pabibigay pahintulot sa full participation ng mga dayuhan sa pampublikong transportasyon at komunikasyon sa bansa;   Foreign Investments Act, na naglalayong pababain ang required na bilang ng empleyadong Pilipino sa dayuhang korporasyon; at Retail Trade Liberalization Act, na isinusulong ang pagpapababa sa paid-up capital ng mga dayong negosyante.

Sa kabilang banda, batay sa datos ng Asian Development Bank (ADB), buhat ng mababang fiscal stimulus at mataas na kaso ng COVID-19 sa bansa, umabot  lamang sa 3.8% ang Gross Domestic Product (GDP) ng Pilipinas. Ito ang pinakamababa sa buong Southeast Asia.  

Kaugnay nito, isinaad ng  PUP Economics Research Society Vice President for Finance na si Jennifer Balgos ang adbentahe ng pamamahagi ng P10,000 ayuda.

“Patungkol naman sa mabuting dulot ng P10,000 na ayuda, maituturing itong isa sa economic stimulus ng gobyerno na maaaring ituring na parte ng ating kasalukuyang fiscal policy na kung saan ay higit na makapag-aambag sa paglago ng ating GDP,” pagpapaliwanag ni Balgos.

Kaya, inirerekomenda ng IBON Foundation ang pagkakaroon ng expansionary fiscal policy o ang pagggastos ng gobyerno sa mga proyekto upang muling pasiglahin ang ekonomiya ng bansa. Iminumungkahi ng organisasyon ang badyet na nagkakahalagang Php 1.5 trilyon para rito.

Inilatag ng IBON ang mga maaaring pagkunan ng ganoong halaga gaya na lamang ng pag-realign sa pambansang badyet, pagpapataas ng buwis sa mga dambuhalang negosyante, pag-iisyu ng emergency bonds, pagbebenta ng government securities, at pagpapatupad ng land value tax.

Nakapaloob dito ang Php 540 bilyon na ayuda para sa 18 milyon na poor-low income families (tig-P10,000 kada pamilya sa loob ng tatlong buwan); Php 101 bilyon na wage subsidies sa micro, small and medium enterprises (MSMEs) upang suportahan ang dagdag P100 kada araw na kita sa loob ng tatlong buwan; Php 40.5 bilyon para sa cash-for-work programs; Php 220 bilyon para sa suportahan ang sektor ng agrikultura; Php 200 bilyon para akayin ang mga MSMEs na itinaguyod ng mga Pilipino; Php 78 bilyon para sa informal earners; Php 200 bilyon para sa COVID-19 health response; at Php 113 bilyon upang pondohan ang distance learning.

{{% pageinfo %}}
Originally published in [The Catalyst](https://pahayagangthecatalyst.wordpress.com/2021/05/19/suring-balita-10k-ayuda-kalabisan-bang-ibigay-sa-masa/).
{{% /pageinfo %}}