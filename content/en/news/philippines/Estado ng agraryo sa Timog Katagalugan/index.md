---
title: "Estado ng agraryo sa Timog Katagalugan"
linkTitle: ""
date: 2020-10-31
author: "Gabriel Dolot and Aesha Sarrol, [UPLB Perspective](https://uplbperspective.org/)"
description:
resources:
- src: "**.{png,jpg,webp}"
  params:
    byline: 
---
<p>Ang Timog Katagalugan, na binubuo ng Rehiyon IV-A (CALABARZON) at 
IV-B (MIMAROPA), ay kinatitirikan ng mga lupaing agraryo na nagsisilbing
 pangunahing pinagkakakitaan ng ating mga kababayan na nakadepende sa 
agrikultura. Base sa inilabas na report ng <a href="https://psa.gov.ph/sites/default/files/2_SSA2020_final_signed.pdf">Philippine Statistics Authority (PSA)</a>,
 ang bahagi ng pinagsamang rehiyon sa kabuuang bilang ng ani ng palay sa
 bansa noong 2019 ay nasa 8.4 na bahagdan; habang sa mais at mangga 
naman ay 2.2% at 8.6%. Ang Timog Katagalugan naman ang may 
pinakamalaking porsyento sa Luzon pagdating sa distribusyon ng niyog na 
mayroong 16.5%. Maliban dito, inilalaan ng <a href="https://www.neda.gov.ph/wp-content/uploads/2018/02/4B-MIMAROPA-RDP-2017-2022.pdf">MIMAROPA</a>
 ang mayorya ng kanilang lupain para sa produksyon sa agrikultura na may
 tinatalang 720,043.44 ektarya para dito. Sa rehiyon naman ng <a href="https://www.neda.gov.ph/wp-content/uploads/2018/02/4A-CALABARZON-RDP-2017-2022-15Septver.pdf">CALABARZON</a> ay 764,381.16 na ektarya ang kanilang ginagamit para lamang sa agrikultura at pangingisda.&nbsp;</p>



<p>Sa bawat bukirin ay may samu’t-saring problema at balakid na 
kinakaharap ang ating mga magsasaka; bukod sa hirap na dinaranas dahil 
sa pisikal na pagtatrabaho, nariyan din ang pananamantala ng mga 
kapitalistang kompanya at panginoong may lupa na nagbubunga ng mga isyu 
sa lupain gaya ng pananangkam, piyudalistikong pamamalakad, at tila 
mabagal na pag-usad ng teknolohiya sa larangan ng agrikultura. Sila ang 
pinaka-aaapektuhan sa mga neoliberal na polisiya tulad ng Rice Trade 
Liberalization Law, at sa patuloy na pagbalewala sa kanilang karapatang 
pantao na pinalalala ng red-tagging at militarisasyon. Ayon sa <a href="https://mb.com.ph/2020/09/29/headless-body-of-negros-farmer-found-in-ravine/">Sama-samang Artista para sa Kilusang Agraryo (SAKA)</a>, hindi bababa sa 275 ang kabuuan ng mga namatay na magsasaka simula 2016 sa ilalim ng administrasyong Duterte.&nbsp;</p>


{{< imgproc featured-lupang-ipinagkakait Fill "600x500" >}}{{< /imgproc>}}


<p>1.  <strong><em>Lupang Aguinaldo</em></strong> </p>



<p>Ang pamumuhay sa <a href="https://issuu.com/uplbperspective/docs/issue_3">Lupang Aguinaldo</a>
 ay bakas na simula pa noong 1911, matapos pumutok ang Bulkang Taal na 
nagtulak sa mga mamamayan na lumipat sa Tartaria, bayan ng Silang, 
Cavite. Tulad sa ibang sakahan, ang pangunahing tanim nila ay buto ng 
kape, pinya at saging. Nagsimula ang tunggalian ukol sa pagmamay-ari ng 
lupa matapos ang digmaang Pilipino-Amerikano. Iniregalo ng mga Amerikano
 kay Emilio Aguinaldo, pangulo ng unang republika ng Pilipinas, ang 
lahat ng lupain na kanyang matatanaw, kasama na dito ang bayan ng 
Tartaria. Magmula noon ay inangkin na ng Pamilya Aguinaldo ang lupain sa
 pangunguna ni Emilio “Orange” Aguinaldo IV.&nbsp;</p>


{{< imgproc featured-lupang-aguinaldo Fill "600x400" >}}Lupang Aguinaldo / Kuha ni Kristine Paula Bautista {{< /imgproc>}}



<p>Bunsod ng sunod-sunod na opresyon sa mga magsasaka na nakatira sa 
nasabing lupain, itinatag ng mga residente ang Samahan ng Magsasaka ng 
Tartaria (SAMATA) noong 1978 na naglalayong mapagkaisa ang mga 
mambubukid patungo sa pakikibaka para sa kanilang lupain. Simula pa 
noong dekada 70, patuloy nang kinakamkam ang sakahan kahit walang 
maipresenta na titulo ang pamilya Aguinaldo na sila ang tunay na 
nagmamay-ari ng lupain.&nbsp;</p>



<p>Sa isang panayam na isinagawa ng <em>Perspective</em> kay Ka Nora*, 
miyembro ng SAMATA, ibinahagi niya na pilit sinusukat ng mga Aguinaldo 
ang lupain at sa tuwing ito’y tinututulan ng mga magsasaka, sila’y 
kinakasuhan ng gawa-gawang kaso. Kamaikalan lang ay kinasuhan ang 11 na 
indibidwal ng <em>grave coercion </em>na kung saan ang tatlo dito ay 
nakabinbin pa rin ang kaso. Patuloy ang pananakot sa kabila ng matinding
 krisis ng lipunan na dulot ng pandemya<em>.</em> Natatakot din ang mga 
residente na magbantay sa kanilang lupain dahil nag-aalala sila na baka 
sila’y hulihin, dahil na rin sa mga polisiya na dala ng <em>community quarantine </em>at
 kaliwa’t kanang pag-aaresto sa mga progresibong magsasaka, na lalong 
nagpahirap sa kanilang kalagayan dahil apat na beses lang sila 
nakatanggap ng ayuda mula sa gobyerno.&nbsp;</p>



<p>Isinalaysay rin ni Ka Nora na napakabigat ng epekto ng mga kasong ito
 dahil una, hindi nila alam na may nakapataw na kaso na pala sa kanila 
at pangalawa, ang mga kasong ito ay nangangailangan ng malaking pondo 
para sa pag-aayos ng dokumento, abogado, at pamasahe kaya napipilitan na
 lamang ang mga magsasaka na ibenta ang kanilang mga lupain. Dagdag na 
rin dito ang pananamantala sa kanila dahil sa kakulangan nila ng 
kakayahan upang maipagtanggol sa korte ang kanilang ari-arian.&nbsp;</p>



<p>Iginiit ni Ka Nora ang pagpapanawagan ng SAMATA na paigtingin pa ang 
suporta para sa hanay ng mga magsasaka lalo na ng mga estudyante na nais
 makiisa sa pagpapalaganap ng kinakaharap na sitwasyon ng mga mamamayan 
ng Tartaria.</p>



<p>“Kami ay nananawagan sa lahat ng kinauukulan na sana magkaroon na ng 
tunay na pagpapatupad ng reporma sa lupa. Dahil kaming magsasaka ang 
gumagampan ng pinakamahalagang tungkulin sa lipunan. Napakabigat na 
magbungkal ng lupa para lang makapaglikha ka ng pagkain na ipapakain mo 
sa sambayanang Pilipino,” aniya.&nbsp;</p>



{{< imgproc featured-lupang-kapdula Fill "600x400" >}}Lupang Kapdula / Kuha ng UPLB Perspective{{< /imgproc>}}



<p>2. <strong><em>Lupang Kapdula&nbsp;</em></strong></p>



<p>Ang Lupang Kapdula na nakatirik sa Dasmariñas, Cavite ay maituturing na <em>hotspot</em>
 ng abuso at opresyon mula sa mga panginoong maylupa at kawani ng 
gobyerno. Lagpas 20 taon na mula nung pumirma ang mga magsasaka ng <a href="https://uplbperspective.org/2017/10/07/st-farmers-launched-series-of-bungkalan-balik-saka-activities/">Joint Venture Agreement (JVA)</a>
 na pinapangakuan sila na mapapasakanila na ang lupain at makakamit na 
nila ang reporma sa lupain, ngunit ito’y pawang kasinungalingan lamang, 
dahil noon pa man, mayroon nang plano na gawing <em>residential area</em> ang lugar.&nbsp;</p>



<p>Noong ika-30 ng Mayo 2017, ang mga magsasaka ng Kapdula ay matagumpay
 na nasakop ang 155-ektarya ng lupain na pagmamay-ari ng JAKA 
Investments Corporation, South Cavite Land Company at Sta. Lucia Realty 
Corporation. Sa parehong taon, pinagbantaan ng kawani ng JAKA 
Investments Corporation ang mga manggagawang bukid sa kasagsagan ng 
kanilang isinasagawang kampanya sa paglilinang o <em>bungkalan</em>. Ninakaw ang kanilang mga bandila at sinira ang mga kubo na kanilang itinayo.&nbsp;</p>



<p>Nito lamang Setyembre, nagbarikada ang mga residente para madala nila
 ang kanilang mga ani sa pamilihan. Matatandaan na sinarado ng Sta. 
Lucia Realty ang opisyal na <em>farm-to-market road </em>na tanging daan
 ng mga magsasaka patungo sa palengke na kung saan kanilang maibebenta 
ang kanilang mga kalakal. Tumungo ang Sta. Lucia Realty sa Lupang 
Kapdula noong Setyembre 16, 2020 at <a href="https://www.facebook.com/permalink.php?story_fbid=1004080246773324&amp;id=100015140734427"><em>inambush dialogue</em></a>
 ang mga residente upang pigilan ang barikadang kanilang isinigawa 
bilang protesta sa pagsasara ng daan na kanilang ginagamit papalabas ng 
lupain. Ilan sa mga demanda ng Sta. Lucia sa mga magsasaka ay bawal 
magpapasok ng ibang samahan/tao sa lupain at dapat “ipakiusap” sa kanila
 kung dadaan ang mga magsasaka sa <em>main gate. </em>Iginiit naman ng Sta. Lucia na hindi pa rin bubuksan ang <em>farm-to-market road. </em>Isa
 itong manipestasyon ng panggigiit ng mga panginoong may lupa upang 
ipagkait sa mga magsasaka ang mga karapatang lupain at pantao na 
kanilang dapat na tinatamasa.&nbsp;</p>



{{< imgproc featured-lupang-ramos Fill "600x400" >}}Lupang Ramos / Kuha ni Kristine Paula Bautista{{< /imgproc>}}



<p>3. <strong><em>Lupang Ramos&nbsp;</em></strong></p>



<p>Matatagpuan sa Barangay Langkaan I, Dasmariñas, Cavite, ang Lupang 
Ramos ay 372 na ektaryang lupain na nagsisilbing tahanan ng 
humigit-kumulang na 300 na pesanteng pamilya. Pagmamay-ari ni Emerito 
Ramos Sr., isang negosyante na may-ari din ng isang <em>real estate company</em>, ang nasabing lupa at lahat ng mga manggagawang bukid na naninirahan dito ay naghahanap-buhay sa ilalim ng pamilya Ramos.</p>



<p>Hindi napasailalim ang lupain sa Presidential Decree 27, na 
naglalayong mailipat ang mga lupain sa pangalan ng mga magsasaka, na 
ipinatupad noong panahon ng rehimeng Marcos dahil ayon sa batas, ang mga
 lupain lamang na ang pangunahing tanim ay palay at mais ang 
maisasailalim sa agraryong reporma; lumipat ang pamilya Ramos sa 
industriya ng tubo upang makaiwas sa mandatong ito.</p>



<p>Ilang dekada na ang lumilipas at patuloy pa rin ang pag-abuso sa mga 
magsasaka sa kamay ng pamilya Ramos; noong dekada ng 1990, sinira ang 
mga lupain, hinarangan, at nilagyan ito ng bakuran. Taong 1997, nagtayo 
ng barikada ang mga residente upang pigilan ang pambubusabos sa mga 
lupain ngunit tumawag ang mga Ramos sa lokal na pulisya at marahas na 
sinira ang barikada ng mga magsasaka. Sa panahon din na ito, minandato 
ng <a href="https://www.esquiremag.ph/long-reads/features/lupang-ramos-agrarian-reform-a2212-20190315-lfrm2">Kagawaran ng Repormang Pansakahan (DAR)</a> ang Pamilya Ramos na ipamahagi ang lupain ngunit ito’y muling hinarang ng pamilya.</p>



<p>Noong 2018, tinutukan ng mga armadong lalaki ng baril ang kampuhan na isinasagawa ng mga magsasaka. Ayon sa isang panayam ng <a href="https://www.philstar.com/nation/2018/06/05/1821822/armed-men-allegedly-fire-farmers-disputed-cavite-land">Philstar</a>
 kay Ka Eddie Billones, spokesperson ng Katipunan ng mga Lehitimong 
Magsasaka at Mamamayan ng Lupaing Ramos (KASAMA- LR)—isang organisasyon 
na lumalaban para sa karapatan ng mga mamamayan ng Lupang Ramos—40 na 
indibidwal na binubuo ng mga magsasaka at estudyanteng volunteer ang 
nakarinig ng putok ng baril sa Lupang Ramos. Nagsimula ang tunggalian 
matapos bisitahin ng land agent na si Rudy Herrera at barangay councilor
 na si Nestor Pangilinan ang lupain at pinagpipilitan na ito’y kanila, 
kasama ang 40 na armadong lalaki na may bitbit na bolo at baton.&nbsp;</p>



<p>Ayon sa ulat ng <a href="https://www.facebook.com/NNARAYouthUPLB/posts/2742696586055866">NNARA-Youth UPLB</a>—organisasyong
 pangmasa ng mga kabataan na nagmumumgkahi ng tunay na agraryong 
reporma—tahasang pinasok ng pitong kalalakihan ang bahay ni Gng. Lilia 
Tagayong, residente sa Lupang Ramos noong Hulyo 30, 2020. Pilit pinasok 
ng mga lalaki ang mga tahanan sa kadahilanang “may hinahanap” daw 
sila.&nbsp;</p>



<p>Ngayong buwan lamang ng Oktubre, sa kasagsagan ng buwan ng mga pesante, ay binigyan ang mga residente ng Lupang Ramos ng “<a href="https://www.facebook.com/permalink.php?story_fbid=1035421366972545&amp;id=100015140734427">Notice to Vacate</a>”
 nina Sheriff Alvaro Mijares at ng mga tauhan ng National Grid 
Corporation of the Philippines (NGCP) at National Power Corporation 
(NAPOCOR). Binili na diumano ng pamilya Ramos ang lupain at balak nilang
 tayuan ito ng tore ng kuryente. Sa kasalukuyan, hindi pa rin naililipat
 sa pangalan ng mga magsasaka ang titulo ng lupa na kanilang 
pinagpapagalan at sila’y binabantaan na lumikas na mula sa kanilang mga 
tahanan. Ito ay dahil sa buraktratikong sistema na may kaakibat na 
pananakot sa mga magsasaka pati na rin sa mga aktibistang nagmumungkahi 
ng tunay na agraryong reporma para sa Lupang Ramos.&nbsp;</p>



<p>4. <strong><em>Hacienda Yulo&nbsp;</em></strong></p>



<p>Ang Hacienda Yulo na 7,100 ektarya ang lawak ay matatagpuan sa mga bayan ng Calamba, Cabuyao, at Santa Rosa.&nbsp;</p>



<p>Bilang isa sa mga pinaka-mainit sa mata na lupain sa Timog 
Katagalugan, kontrobersyal ang lupain na ito dahil simula taong 1910, 
inaagaw na ito mula sa mga magsasakang ginawang taniman ang lupain nang 
sila’y lumipat dito galing Batangas dahil sa pagputok ng Bulkang 
Taal.&nbsp;</p>



<p>Una itong inangkin ng mga Madrigal at sa taong 1920 ay napunta ito 
kay G. Milne, isang Amerikano, na kung saan siya ang nagtatag ng 
Canlubang Sugar Estate upang gawing taniman ng tubo, niyog, kape, at 
palay ang lupain. Kalaunan ay iniwan ito kay Jose Yulo, dating Punong 
Mahistrado ng Korte Suprema noong administrasyong Quezon. Sa mga 
panahong ito, hanggang sa kasalukuyan, ay ginigipit pa rin ang mga 
magsasaka sa pamamagitan ng renta sa lupa at <em>Land Conversion Use</em> o LUC.</p>



<p>Ayon sa KASAMA-TK, ang lupaing ito ay hindi sakop ng <a href="https://www.officialgazette.gov.ph/1988/06/10/republic-act-no-6657/">CARP</a> at <a href="https://www.officialgazette.gov.ph/1972/10/21/presidential-decree-no-27-s-1972/">Presidential Decree No. 27, s. 1972</a>
 noong panahon ni Marcos dahil ang batas na ito ay palaging nakikitaan 
ng “butas” bunsod na rin ng impluwensiya ng mga makapangyarihan.&nbsp;</p>



<p>Taong 2010, ang mga tauhan mula sa Land Estate Development 
Corporation at San Cristobal Realty Development Corporation (SCRDC) na 
pagmamay-ari ng mga Yulo ay nanguna sa pananakot at pagkulong sa sampung
 residente at tatlong menor de edad sa layuning sila ay mapa alis sa 
lupain. Sa Mayo ng taon ding ito, si Dan Calvo, arkitekto mula sa SCRDC,
 kasama ang 50 na pribadong gwardya at pulis, ay nanakit ng mga 
magsasaka at estudyante habang dalawang residente naman ang kanilang 
binugbog.&nbsp;</p>



<p>Nitong nakaraang Agosto 22-25, <a href="https://www.bulatlat.com/2020/08/27/peasants-in-hacienda-yulo-face-renewed-harassment-threats-of-eviction/">hinarass</a> ng mga armadong gwardya ang mga kababaihang pesante at <a href="https://uplbperspective.org/2020/08/28/matapos-i-haras-mga-residente-tatlong-bahay-sinunog-sa-hacienda-yulo/">sinunog ang tatlong bahay</a>
 sa Sitio Buntog—isa sa mga sitio na matatagpuan sa Hacienda 
Yulo—matapos harangan ng mga residente ang pagpasok nito sa komunidad 
nila. Ang Sitio Buntog ay planong gawing <em>residential area</em> kaya 
binakuran na ito; kaalinsabay nito ay ang patuloy na paninira sa mga 
pananim ng mga magsasaka. Iilan lamang ito sa mga pananamantala na 
nararanasan ng mga manggagawang bukid ng Yulo.&nbsp;</p>



<p>5. <strong><em>Hacienda Roxas</em>&nbsp;</strong></p>



<p>Sakop ang siyam na barangay sa Nasugbu, Batangas, ang Hacienda Roxas 
ay binubuo ng tatlong hacienda: ang Hacienda Palico, Banilad at 
Caylaway. Ito ay malawak na taniman ng tubo na nakapangalan kay Don 
Pedro Roxas. Ang lupain ay dating pagmamay-ari ng Roxas &amp; Co. Inc. 
(RCI) pero ito’y nagbago noong 1993 dahil ipinamahagi ng DAR ang CLOA sa
 mga magsasaka bilang pagtugon sa 1988 Comprehensive Agrarian Reform 
Program (CARP). Sa kabila ng ipinatupad na batas, hindi pinansin ni Don 
Pedro ang pagbabagong ito.&nbsp;</p>



<p>Taong 2011, ibinigay sa mga manggagawang bukid ang 2,930-ektaryang lupa base sa mandato ng <a href="https://newsinfo.inquirer.net/27895/3000-farmers-claim-victory-in-land-battle">Korte Suprema</a> na ipamahagi ang titulo sa 1,301 na magsasaka. Subalit, matapos ng halos anim na taon, ibinasura ng <a href="https://businessmirror.com.ph/2017/11/27/court-of-appeals-delays-distribution-of-hacienda-roxas-land-to-farmers/">Court of Appeals (CA)</a>
 ang pagkakasama ng Lupang Roxas sa CARP; kanilang kinontra ang pasya ng
 DAR noong 2013 at 2014 na tanggihan ang apela ng RCI na hindi isama ang
 Kapdula sa saklaw ng CARP.&nbsp;</p>



<p>Nakiisa ang Lupang Roxas sa aktibidad ng<em> bungkalan </em>noong 2017<em> </em>at
 habang ito’y kanilang iginagaod, ang mga guwardiya mula sa Gold Cross 
Agency ay sinubukang pigilan ang mga aktibidad ng mga magsasaka. Pilit 
nilang pinaaalis ang mga magsasaka at naglagay pa sila ng babala na may 
nakasulat na “No Trespassing” sa paligid ng lupain. Patuloy ang 
represyon sa hanay ng mga manggagawang bukid sa pamamagitan ng pananakot
 at pagyurak sa kanilang karapatan bilang mga mamamayan ng bansa.&nbsp;</p>


{{< imgproc featured-lupang-lopez Fill "600x400" >}}Lupang Lopez / Larawan mula sa Bulatlat{{< /imgproc>}}


<p>6. <strong><em>Lupang Lopez&nbsp;</em></strong></p>



<p>Ang Lupang Lopez, na matatagpuan sa Barangay Coral Ni Lopez, bayan ng
 Calaca, Batangas, ay kasalukuyang ipinaglalaban ng mga magsasaka. 
Simula pa noong taong 1970, ang kanilang pagmamay-ari sa 233 ektaryang 
lupain ay inaangkin ng pamilya Lopez na pinangungunahan ni Luis Lopez, 
panginoong may lupa mula sa bayan ng Balayan, Batangas.&nbsp;</p>



<p>Taong 1993, nang bigyan ng CLOA ng DAR ang mga magsasaka ngunit noong 2007, binawi ito mula sa mga residente ng Coral Ni Lopez.</p>



<p>Noong 2016, sa kasagsagan ng patuloy na pakikibaka para mabawi ang 
kanilang lupain ay nakaranas din sila ng pambubulabog at akusasyon mula 
sa mga sundalo; may mga pagkakataon pa na <em>nireredtag </em>sila at tinatawag na “NPA by night.”</p>



<p>Noong ika-10 ng Mayo 2020, inaresto ng mga tauhan ng Special Weapons 
and Tactics Team (SWAT) ng Philippine National Police (PNP), Philippine 
Air Force (PAF), at 202nd IBPA ang <a href="https://uplbperspective.org/2020/07/21/court-dismisses-calaca-6-charges-4-peasants-now-released/">Calaca 6</a>
 na sina Marcelo Vidal, Doroteo Bautista, Virgilio Vidal, Julie 
Jolongbayan, Leovino Jolongbayan, at Roilan Tenorio at kinasuhan ng “<em>illegal possession of firearms</em>” na kalaunan ay ibinasura ng Balayan Regional Trial Court (RTC).&nbsp;</p>



<p>Ang Calaca 6 ay binilanggo ng halos dalawang buwan at sa kahabaan 
nito ay patuloy pa rin ang panunupil ng mga pulis sa nasabing komunidad.
 Habang nililitis ang kaso nila, sumugod ang <a href="https://uplbperspective.org/2020/06/29/calaca-6-community-faces-police-intimidation-over-planned-protest/">15 na armadong pulis</a> sa Barangay Coral Ni Lopez upang pigilan ang kilos-protesta na kinasa bilang suporta sa Calaca 6.&nbsp;</p>



<p>Ayon sa Karapatan Timog Katagalugan—isang alyansa na nagsusulong sa 
pagprotekta sa karapatang pantao—ang mga atake, pamamaslang, 
pagkakakulong dahil sa gawa-gawang kaso, at pag-redtag sa mga magsasaka 
ay paraan upang patahimikin ang mga ito sa pakikibaka nila para sa 
kanilang lupa. Bilang bahagi ng programa ng Regional Task-force to End 
Local Communist Armed Conflict (RTF-ELCAC), pinagsamantalahan nito ang 
sakuna dulot ng pandemya upang manupil at manakot ng mga progresibong 
grupo sa siyudad at probinsya sa kadahilanang kasabwat daw ng mga 
magsasaka ang mga rebelde mula sa New People’s Army (NPA) kahit wala 
namang matibay na ebidensya ukol dito.&nbsp;</p>



<p>7. <strong><em>Hacienda Reyes&nbsp;</em></strong></p>



<p>Ang Hacienda Reyes ay lupaing may lawak na 12,000 hanggang 16,000 
ektarya na sinasakop ang sampung barangay at 30 na komunidad sa mga 
bayan ng Buenavista, San Andres, at San Narciso, Quezon. Ang lupaing ito
 ay pagmamay-ari ni Victor Reyes, dating punong-bayan sa lalawigan ng 
Quezon, na kamag-anak ni Don Domingo Reyes, isa sa mga pinakamalaking 
panginoong may lupa sa Quezon.&nbsp;</p>



<p>Ayon sa Katipunan ng mga Magbubukid sa Timog Katagalugan 
(KASAMA-TK)—isang progresibong organisasyon ng mga magsasaka sa Timog 
Katagalugan—307 na panginoong may lupa ay kontrolado ang 71,898.50 
ektarya ng plantasyon ng niyog at nasa 234.20 ektarya ang pinamumunuan 
nila sa probinsya ng Quezon.</p>



<p>Ang “<em>crop sharing scheme</em>” ay isang kasunduan kung saan ang 
mga magsasaka ay sapilitang ibibigay ang bahagi ng kanilang ani sa 
panginoong may lupa bilang pambayad sa pagsasaka sa lupain nito. 
Nalulugi ang mga magsasaka dito dahil ang 70-30 na hatian ay pabor sa 
may-ari ng lupa; ganito na ang sistemang lumalaganap mula pa noong 1960 
sa Hacienda Reyes. Dahil sa hindi makatarungang hatian ng mga magsasaka 
at panginoong may lupa, mas tumitindi ang kahirapang nararanasan ng mga 
magbubukid at nalalagay sila sa sitwasyon na nagpapatuloy lamang ng 
kanilang kasalukuyang antas pang sosyo-ekonomiko.</p>



<p>Pasan ng mga magsasaka ang gastos sa produksyon at pagsasaka sa 
tatlong ektaryang lupain. Sa kabila nito, bumubulusok pa rin ang presyo 
ng mga produktong pang-agrikultura tulad na lamang ng copra na bumaba sa
 P9 kada kilo ang bentahan, na kung tutuusin ay kulang na kulang pa para
 sa pang araw-araw na gastusin. Panawagan ng mga pesante ang 70-25 na “<em>crop sharing</em>” na pabor sa mga magsasaka at itaas ang presyo ng copra mula P9 hanggang P17.</p>



<p>Malaking hamon din ang militarisasyon sa lugar nila dahil sa madalas 
na pandarahas ng&nbsp; 74th Infantry Batallion (74th IB) ng Philippine 
Army (PA) na naroon daw upang tuligsain ang NPA. Dahil sa presensya ng 
militar, tumaas ang kaso ng mga paglabag sa karapatang pantao ng mga 
magsasaka sa Hacienda Reyes.</p>



{{< imgproc featured-hacienda-matias Fill "600x400" >}}Hacienda Matias / Larawan mula sa Kilusang Mambubukid ng Bondoc Peninsula (KMBP){{< /imgproc>}}



<p>8. <strong><em>Hacienda Matias</em></strong></p>



<p>Ang Hacienda Matias ay lupaing 1,715 ektarya ang lawak, na ang 
pangunahing tanim ay niyog. Sinasakop nito ang mga barangay ng Butanglad
 at Don Juan Vercelos sa bayan ng San Francisco na matatagpuan sa Bondoc
 Peninsula, Quezon.&nbsp;</p>



<p>Sa dating <a href="https://newsinfo.inquirer.net/759432/farmers-start-life-as-owners-of-land?fbclid=IwAR0t3s1O3D42uWpAOgvbzjMltYoJeJ1iY9yp6_lqVxd4bFURNw21SPHSsB0"><em>crop sharing system</em></a><em>, </em>hindi
 pa aabot sa kalahati ang malilikom ng mga magsasaka mula sa produksyon 
ng copra. Ang tagapangalaga ng hacienda na nagbebenta mismo nung copra 
ay binabawas na agad ang hati ng panginoong may lupa mula sa sa nalikom.
 Ang mga magsasaka ang gumagastos sa produksyon ngunit hindi ito 
binabalik sa kanila mula sa kinitang pera.&nbsp;</p>



<p>Ang mga Matias, dating panginoong may lupa, ay sinubukang angkinin at
 ikatuwiran ang pagmamay-ari sa lupa sa pamamagitan ng pagsabi na ito ay
 isang <em>cattle ranch </em>ngunit hindi ito pinaniwalaan ng gobyerno.&nbsp;</p>



<p>Taong 2015, 283 na magsasaka ang nakatanggap na ng Certificates of 
Land Ownership Award (CLOA) sa tatlong titulo ng lupa, mula sa pitong 
titulo, ngunit nahirapan silang kunin ito dahil sa patuloy na <a href="https://newsinfo.inquirer.net/904139/theft-cases-vs-land-reform-beneficiaries-in-quezon-coconut-farm-withdrawn">pananamantala</a> at legal na pakikipaglaban ng mga Matias para patuloy na mamuno sa lupa.&nbsp;</p>



<p>Hulyo 2015 nang may dumating na tauhan ng gobyerno kabilang na ang 
mga sundalo upang pormal na maibahagi ang lupa sa mga magsasakang 
nabigyan na ng CLOA ngunit ayon kay Maribel Luzara ng Kilusang 
Magbubukid ng Bondoc Peninsula (KMBP), noong 2016, daan-daang magsasaka 
pa rin ang hindi pa nakakatanggap ng CLOA. Dahil dito at sa patuloy na 
panggigipit sa iba pang magsasaka sa Quezon, binalak i-<em>boycott </em>ng mga grupong ito ang eleksyon noong 2016 kung hindi matugunan ng mga kandidato ang pagbalik sa kanila ng <a href="https://uplbperspective.org/2020/07/04/the-land-plunderer-harrowing-ghost-of-danding-cojuangco/">coco levy funds</a>.
 Matatandaan na ang isyu ng coco levy ay ang panloloko na tinamasa ng 
mga manggagawang bukid na kung saan ang produksyon ng niyog ay pinatawan
 ng buwis diumano para sa “ikauunlad” ng industriya ngunit napunta 
lamang sa pansariling mga interes.&nbsp;</p>



<p>Taong 2018, nabigyan na ang natitirang <a href="https://www.pna.gov.ph/articles/1034064">386 na benepisyaryo</a>
 ng CLOA sa natitirang 654.4082 ektaryang lupain. Unti-unti ng 
naibabalik ang lupain sa mga magsasaka ngunit hanggang ngayon ay patuloy
 pa rin ang pakikibaka para sa tunay na repormang agraryo.&nbsp;</p>



<p>9. <strong><em>Hacienda Tulungan&nbsp;</em></strong></p>



<p>212 ektarya ng lupain na makikita sa bayan ng Mulanay, Quezon, ang 
Hacienda Tulungan ay parte ng Bondoc Peninsula District sa tabi ng 
baybay-dagat ng Tayabas Bay. Ang kanilang pangunahing pinagkakakitaan ay
 ang pagsasaka at pangingisda na nagbunsod upang sila’y magtayo ng isang
 samahan na nagngangalang <em>Hacienda Tulungan Farmers and Settlers Association</em>.&nbsp;</p>



<p>Binili ni Francisco Bacobo ang lupain noong 1986 pero bago pa man 
nito ay nakatira na ang mga residente sa lupain. Ilan sa mga naranasang 
abuso ng mga magsasaka ay ang pagtutol sa pag-aayos ng kanilang mga 
kabahayan, hindi patas na hatian sa kita mula sa ani, mataas na 
koleksyon ng bayad sa upa, pagbatikos at sapilitan na pagboto para sa 
ilang mga kandidato tuwing halalan. Dagdag pa rito ang hirap na dinanas 
ng mga magsasaka dulot ng bagyong Glenda noong 2014.&nbsp;</p>



<p>Noong Mayo 2016, nagpadala ng <a href="https://newsinfo.inquirer.net/802701/agrarian-dispute-brews-in-quezon-estate">liham</a>
 ang asosasyon kay Pangulong Duterte upang isalaysay ang nararanasan 
nilang represyon, intimidasyon at pagbabanta mula sa mga bagong 
panginoong may lupa na pinangungunahan ng abogadong si <a href="https://www.cnnphilippines.com/news/2020/3/2/Vitaliano-Aguirre-Immigration-scheme.html">Vitaliano Aguirre</a>,
 dating kalihim ng Kagawaran ng Katarungan (DOJ) sa ilalim ng 
administrasyong Duterte. Kanilang ibinahagi na iginigiit ni Aguirre at 
ng kaniyang pamilya ang pagmamay-ari sa lupain. Ang liham na ito ay 
nilagdaan ng apat na opisyal at 110 na residente. Bago pa nito ay <a href="https://www.gmanetwork.com/news/news/regions/575205/200-hectare-mulanay-plantation-pits-farmers-vs-justice-chief-aguirre/story/">umapela</a>
 na ang mga residente ng Tulungan na sila’y pinapagbayad ni Aguirre ng 
renta kahit na legal na pagmamay-ari nila ang lupain sa ilalim ng CARP. 
Ayon kay Aguirre, binili niya ang lupain sa halagang 2.3 milyon. Sa tala
 ng DAR, ang FQB +7 Inc. ang may-ari ng Hacienda Tulungan at ayon sa 
1985 Securities and Exchange Commission (SEC), si Aguirre ay secretary o
 treasurer at stockholder ng nasabing korporasyon ngunit taong 2005 
palang ay natanggalan na siya ng partisipasyon dito.&nbsp;</p>



<p>Hindi na lingid sa ating kaalaman ang pag-agaw sa lupain ng mga 
magsasaka para sa pansariling interes; maaari natin itong mailapat sa 
naghaharing macho-pyudal na sistema sa lipunan.&nbsp;</p>



<p>10. <strong><em>Yulo King Ranch</em></strong></p>



<p>Ang Yulo King Ranch ay 39,238 ektaryang lupain na sakop ang mga bayan
 ng Coron at Busuanga, Palawan na sinasakahan ng 10-15 na pamilya. Taong
 1930 palang ay nagbubungkal na roon ang mga residente at nagsimula lang
 ang kanilang paghihirap nang angkinin ng mga Marcos ang lupaing ito.</p>



<p>Ayon sa <em>special report</em> ng Bulatlat—isang alternatibong publikasyon—taong 1975 nang mag-isyu si Ferdinand Marcos ng <a href="https://www.bulatlat.com/2014/09/11/peasants-of-yulo-king-ranch-face-landlessness-eviction/">Proclamation No. 1387</a> kung saan idineklara itong “pasture reserve” sa tulong ng kaniyang mga kroni na sina Luis Yulo at Peter Sabido.&nbsp;</p>



<p>Ayon sa Asian Peasant Coalition—isang koalisyon na binubuo ng 
iba’t-ibang sektor mula sa Asya—ang pagkuha ng lupaing ito mula sa mga 
magsasaka ay tinatawag na “largest agrarian anomaly in the country” 
dahil sa laki ng lupain at sa dami ng kaso ng paglabag sa karapatang 
pantao ng mga manggagawang bukid.&nbsp;</p>



<p>Sa mga nagdaang administrasyon, pinagpasapasahan ang lupain sa iba’t 
ibang ahensya ng gobyerno. Kinuha ito sa administrasyong Corazon Aquino 
sa ilalim ng Presidential Commission on Good Government; nilipat ito sa 
Bureau of Animal Industry (BAI) na ginawang Busuanga Breeding and 
Experimental Stations (BBES) ang lupain na kung saan mula 75,477 na baka
 at 115 na kabayo noong 1986 naging 2,565 nalang ang baka at 76 na 
kabayo ang natira pag dating ng 2005. Ngunit ayon sa mga residente, mas 
mababa pa rito ang tunay na bilang ng mga inaalagaang hayop sa 
bukirin.&nbsp;</p>



<p>Taong 2013, sa administrasyon ni Benigno Aquino III, inilipat ito mula sa <em>Philippine Forest Corp (</em>Philforest)
 ni dating pangulong Arroyo, sa Forest Management Bureau (FMB) ng 
Department of Environment and Natural Resources (DENR). Taong 2014 noong
 malaman ng Asian Peasant Coalition at iba’t-ibang organisasyong 
pangmasa na balak paunlarin ng noong mayor na si Fems Reyes ang 22,000 
ektaryang bahagi ng lupain para sa mga namumuhunan, turismo, at 
pagpapatayo ng imprastraktura ng gobyerno.&nbsp;</p>



<p>Isa rin sa dahilan ng pagkawala ng kabuhayan ng mga magsasaka ay ang <em>Public-Private Partnership </em>(PPP) na kung saan may mga malalaking kompanya tulad ng <em>Skykes Aggreventures</em> at <em>Goat Industries</em>
 na walang papeles sa paggamit ng lupain. Dahil dito, gumamit sila ng 
mga tauhang gobyerno upang bantayan ang lupain na lalong nagpahirap sa 
mga magsasaka upang makuha ang kanilang lupain.</p>



<p>Setyembre 2016, nasaksihan ang pagkamatay ng magsasakang si Arnel 
Figueroa sa mismong lupain. Pebrero 2019, hinuli si Norly Bernabe ng 
KASAMA-TK sa Palawan. Si Bernabe ay isa sa mga lider magbubukid na 
nakikipaglaban para maibalik sa mga magsasaka ang Yulo King Ranch. Abril
 2019, binakuran ang lupain ng mga tauhan ni Gobernador Jose Chavez 
Alvarez—kasalukuyang gobernador ng Palawan—sa paghahanda sa pagtayo ng 
paliparan sa nasabing lugar.&nbsp;</p>



<p>Ang bahagi ng lupain sa <a href="https://palawan-news.com/caap-breaks-ground-in-coron-for-p953m-busuanga-airport-devt-project/">Busuanga</a>
 ay kasalukuyang tinatayuan ng paliparan simula pa noong Marso 2019 at 
lahat ng nagtatangkang bumalik na mga magsasaka ay pinapaalis at 
tinatawag na “<a href="https://palawan-news.com/squatting-syndicate-blocked-from-occupying-busuanga-pasture-reserve/">squatter</a>” o “<a href="https://palawan-news.com/board-commends-busuanga-mayor/">illegal occupants</a>.”</p>



<p>Sa pangunguna ng KASAMA-TK at Anakpawis Timog Katagalugan (Anakpawis-TK), nag-organisa ng isang <a href="http://www.hic-gs.org/news.php?pid=5554#:~:text=The%20Yulo%20King%20Ranch%2C%20which,16%2C970.53%20hectares%20are%20in%20Busuanga."><em>fact-finding mission</em></a>
 para sa mga nararanasang represyon ng mga residente ng Coron at 
Busuanga, Palawan. Kanilang ipinahayag na ang paglabag sa karapatang 
pantao ng mga magsasaka sa Yulo King Ranch ay pinalala sa kagustuhang 
kontrolin ng gobyerno ang lupain. Naglalagay sila ng mga tauhan upang 
pigilan ang mga magsasaka, sinisira ang mga tahanan, at ginigipit ang 
mga mamamayan sa pamamagitan ng pagyurak sa kanilang pagkatao. Bukod 
dito ay tinatrato rin sila bilang “informal occupants” sa sarili nilang 
lupain.&nbsp;</p>



<p>Sa mga pangyayaring nabanggit ay maliwanag na patuloy ang sistema ng 
opresyon sa hanay ng mga magsasaka. Bilang isang bansa na nakadepende sa
 produksyon ng sektor ng agrikultura, ang patuloy na pagpikit sa 
kanilang kasalukuyang sitwasyon ay nagpapahiwatig ng isang gobyernong 
walang pagpapahalaga sa mga indibidwal na dumadanak ang dugo’t pawis 
upang makatiyak na mayroong makakain ang sambayanan. Ang sistemang ito 
ay laganap dahil ayon sa mga kuro, hinahayaan ng estado na 
pagsamantalahan ng mga panginoong may lupa at ng naghaharing-uri ang mga
 manggagawang bukid. Na kung minsan, sila’y nagiging instrumento pa ng 
mga ito upang supilin ang mga walang kapangyarihan.&nbsp;</p>



<p>Nariyan din ang mga neoliberal na polisiya na nagpapalubha sa 
sitwasyon ng sektor ng agrikultura sa bansa kung saan ang mga probisyon 
nito’y nakaangkla sa pangangailangan ng pandaigdigang merkado at hindi 
na para sa mga mamamayan ng Pilipinas.&nbsp;</p>



<p>Mahalaga na palakasin natin ang panawagan ng mga magsasaka patungo sa
 isang lipunan na nagbibigay-halaga sa kanilang karapatan para sa tunay 
na repormang agraryo. Paigtingin natin ito sa pamamagitan ng kolektibong
 pagsisikap at pakikibaka dahil kung ito’y patuloy na isasantabi, ano na
 lamang ang mangyayari sa ating mga agrikulturang manggagawa at sa 
seguridad at soberanya ng suplay ng pagkain sa bansa?</p>

{{% pageinfo %}}
Originally published in [UPLB Perspective](https://uplbperspective.org/2020/10/29/estado-ng-agraryo-sa-timog-katagalugan).
{{% /pageinfo %}}