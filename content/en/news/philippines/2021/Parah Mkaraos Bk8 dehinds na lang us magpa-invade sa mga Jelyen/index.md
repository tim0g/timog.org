---
title: "Parah Mkaraos: Bk8 dehinds na lang us magpa-invade sa mga Jelyen?"
linkTitle: ""
date: 2021-01-11
author:  "Michael Odtohan, [The Catalyst](https://pahayagangthecatalyst.wordpress.com/)"
description: 
resources:
- src: "**.{png,jpg,webp}"
  params:
    byline: 
---
{{< imgproc featured Fit "600x450" >}}Design by Christian Bohol{{< /imgproc>}}

<span class="-text-pink">**Para sa mga jelyen sa ibang planeta,**</span>

Hindi ko alam kung paano bumati sa inyo pero hayaan niyong magkruk-kruk ako bilang panimula sa sulat na ito.

Bakit hindi niyo na lang kami sakupin para makaraos sa pahirap na administrasyong ito? Lagi lang kasi namin kayong nakikita na pasilip-silip sa kalangitan, tapos sabi’y 2012 sasakupin niyo kami pero 2021 na wala pa rin kayo. Mahal ba ang pamasahe mula sa inyo papunta rito sa’min?

Nakakapagod na rin kasi ang siklo ng buhay rito. May isang matandang lalaking pa-shy type na ayaw kuno tumakbo pero kalauna’y napilit din. Mga panahon iyon bago dumating ang sakuna. Heto kami ngayon, tulala, litong-lito habang binabasa ang mga katagang nakatanggap umano ng 91% approval rating ang matandang lalaki.

Lubha nga namang napakataas nito gayong sa higit ilang pangakong inilatag niya’y bilang lamang sa daliri ang masasabing tunay niyang nagawa. Naging tuntungan kasi nito ang dahas at ang paggamit ng kamay na bakal sa mga mamamayang tumutuligsa sa kanyang pamumuno – malinaw kung bakit ang lebel ng takot at pangamba’y kagyat na tumataas.

Nakapagtataka lang din na marami pa pala ang nagtitiwala sa kanya sa kabila ng patong-patong na alegasyon sa korapsyon, panunupil sa karapatang pantao’t maging sa bigo nitong pagtugon sa krisis-pangkalusugan. Aba’y lintek nga naman, oh.

Ta’s sabi pa ng iba riyan, “takot lang siguro sila kaya ganoon kasi mainitan ang ulo ng matanda.” Tunay namang matinik ang matanda sa mga tumutuligsa sa kanya, pero takot? Bakit ka matatakot kung paulit-ulit ka na niyang dinudusta? “Eh siyempre binabangasan niyo siya, kaya pupuntiryahin ka talaga!”

Hep, hep. Mali, tinutuligsa niya ang mga ito dahil hindi lang naman sila grupo ng mga “bumabatikos” sa kanya, hello, siyempre natatakot siya na mas lumalaki ang bilang ng mga Pilipinong nakikisangkot sa pagkilos, kapag mas maraming namumulat, mas uunti ang bilang ng mga mapaglalaruan niya sa kanyang daliri. In short, takot siya sa pananagutan, ganern!

Tiyaka, ano na bang bago sa kanya? Lagi naman niyang idinadaan sa mura at payabang, kulang naman sa gawa! Lagi pang mainit ang ulo lalong-lalo na kay Kumareng Leni na niraratsada niya palagi ng mga maling akusasyon at misodyinistikong komento. Tsk. Tsk. Tsk. Biruin mong 91% trust and approval rating, pero takot na maungusan ni Kumareng Leni kaya roon niya itinutuon ang galit. The old man talaga’y cannot find ways to alleviate his bruised ego. Oy, pak, english iyon, jelyen, google translate mo na lang. 

Mabalik ako roon sa Pulse Asia, feeling ko dahil sa mga numero na iyan, nagiging mabango o sabihin na natin na pinababango ng mga numerong iyan ang imahen ng matandang lalaki na iyon. Tiyaka simula 2016 pa lang naman ay tinuring na silang ‘propaganda tool’ ng ilang mga maka-anti-Duterte lalo pa’t sa kabila ng mga isyung kinahaharap na ng matanda’y parang pinapabango nga nito ang imahe nito sa madla.

Tapos itong pandemya pa na pinalusog ang dependensya ng mga Pilipino sa pulitiko. Ipinapakita lang nito na dahil dito, nakokontrol nila ang mga tao. Patuloy niyang inaabuso ang pagkakataon na ito upang makapagpalakas at makaani ng katanyagan at suporta sa masa.

Idagdag mo pa itong paglabas nila ng mga napipisil na tumakbo para sa eleksyon sa 2022 kung saan nangunguna sa listahan ang anak ng matandang lalaki na si Sara, hindi ang munting prinsesang nagbabalat ng patatas, kung hindi si Sara, with no H, Duterte. Hindi ko na talaga alam.

Ayun, maghihintay ako sa tugon ninyo. Sana huwag ninyong i-snob. Excited na rin kasi akong makita kayo, at para naman masagot na rin ang tanong kung bakit ang tagal-tagal ninyo kaming sakupin. Taong 2012 palang ay handang-handa na kami. Gusto na rin kasi talaga namin makaraos sa paghihirap na ito.

Nagmamahal,\
***Juan dela Cruz***

<span class="-text-red">**Para sa mga taong feeling kasakop-sakop,**</span>

Nasa kamay ninyo ang himig ng inyong kalagayan sa lipunan. Hindi niyo ba batid na maaaring ginagamit lamang ang mga numerong ito upang linlangin ang inyong isipan?

Mataas ang trust at approval rating ng matandang lalaki, ibig sabihin nito’y babango ang kanyang imahe para sa karamihan, mas darami lalo ang hahanga sa kanya’t aangat ang lebel ng kanyang katanyagan sa kabila ng mga isyung kinahaharap. Sa kabilang dako, nariyan naman ang kanyang munting prinsesang si Sara na nangunguna sa mga napipisil na tumakbo para sa eleksyon sa taong 2022. Marahil kalakip nang pagpapabango ng imahe ni Duterte ay ang siya namang pagyakap nila sa sabihin na nating ibang telang hinabi sa parehong hiblang si Sara.

Mahuhumaling sa kanya ang mga tao, isang bagay na kritikal kung ikokonsidera natin ang sitwasyon sa bansa, na karaniwang nadadala ang tao sa bigat ng kanilang pangalan kaysa sa kanilang demokratikong paniniwala. Nawawala ang konsensya’t maging ang ipinatong na pananagutan dahil nadadala ang lahat sa numerong ipinapakita ng mga sarbey na ito na kung ‘di mapag-aaralan ay mas lalong magiging daan upang maipalaganap ang huwad na katotohanan.

Dahil dito, isa lamang ang maaaring makita, dahil sa kawalan ng pang-unawa, sa mga nababasang iisang mukha lang ang nakikita, hindi maipagkakaila na magiging ‘self-fulfilling’ ang mga sarbey na ito, “it rightly or wrongly spawns subliminal bias.”

Sa inilabas na ulat ng Pulse Asia, ba’t hindi nila inilatag ang bilang ng mga tumanggi na lumahok o kaya’y mga katanungang hindi nasagot? Sa paraang ito ay maaaring magkaroon ng ideya ang publiko kung lubos bang naapektuhan ng takot o posisyon nila sa pulitika ang lumabas na resulta. Maaari rin namang nakahimlay ito sa mga ibinatong katanungan lalo pa’t balita ko’y ang pinagbasehan lamang na ‘performance’ niya’y mula Hunyo hanggang Agosto, masyadong makipot para mapisil ang katas na hinahanap ng karamihan.

Ang ganitong uri ng mga pangyayari’y hamon sa bawat isa na hindi lang dapat magpadala sa kung anong numero ang inihahapag sa mesa. Dapat marunong din tayong alamin kung bakit ito kinuha, sino-sino ang pinagkuhanan, ano ang kanilang kinuha, at kung sa paanong paraan nila ito isinagawa. Isang patunay kung bakit ang matematika’y esensyal ‘pagkat hindi lamang ito sa numero bumabatay kung ‘di pati na rin sa pag-unawa sa mga lumalabas na resulta.

Kung magpapatuloy na maninindigan ang Pulse Asia sa 91% trust rating at approval rating ni Duterte, parang ginagawa na lamang nito ang kanyang sarili bilang mekaniko ng isang bulok na sistema. Sinesegunduhan ang mga mamamayan ng isang maling uri ng pagtitiwala.

Ngayon, hahayaan niyo na lang bang diktahan ng 1,200 respondente ang kapalaran ng milyong Pilipino? Hindi. Dapat sila’y managot.

Magiging mabunga lamang ang resulta ng mga ito kung sasagutin lamang ito ng tapat. Subalit, sa kasalukuyang kalagayan ng bansa, maaaring karamihan sa mga ito’y resulta lamang buhat ng takot o kohersyon kaysa sa kung ano ang nararapat.

Hindi dapat gamitin na rason ang resulta na ito upang maabswelto sila sa pananagutan hinggil sa lumalalang kalagayan ng karapatang pantao, korapsyon, at ang nababansot na kalagayang pangkalusugan ng bansa. Hindi dapat mabulag sa ‘high trust rating’ bagkus gamitin ang kakayahan na bumoto sa eleksyon sa taong 2022 para hatulan ang kanilang kapalaran. 

Subalit masidhi na ang paghihirap at lantarang paglabag sa karapatan ng masa, hihintayin pa ba ninyo ang isa pang taon para makaalpas dito? 

Hindi na dapat isaalang-alang ang buhay ng mga mamamayang uhaw na sa katiwasayan. Gamitin ito upang makapagpakilos at mangmulat ng mga indibidwal na niligaw ng kanilang paghanga. Talaga namang parang mala-Fangirl ang peg dito, si Paulo si Papa niyo Digz at si Jane ang die-hard fans nito. 

Desperado na ang matandang lalaki sa katanyagan lalo pa’t kailangan nitong magpalawig ng kanyang galamay. Subalit ang desperasyon na ito’y hindi mag-uugat ng pagtitiwala kung ‘di mag-uugat lamang ng pagnipis ng pag-asang inaasam ng lahat. 

Higit sa lahat, huwag sisihin ang mga biktima ng pang-aalipusta, huwag sisihin na kaya may mali kasi pinipilit ng tao na may mali. Kung maninindigan ka rito, parang ipinakita mo na rin na ika’y hinuhulma mula sa isang hiblang dugo ang bunga. 

Okay na kaming makita sa KMJS o Rated K na pasilip-silip lang sa heaven. Alam kong gusto ninyong magpasakop pero hindi deserve ng extraterrestrial beauty ko ang bayan ninyo. At para makaraos? Hindi niyo kami kailangan. 

At lalong-lalong hindi kami parausan.

Nagmamahal,\
***Jelyens Magdangal***

{{% pageinfo %}}
Originally published in [The Catalyst](https://pahayagangthecatalyst.wordpress.com/2021/01/10/lathalain-parah-mkaraos-bk8-dehinds-na-lang-us-magpa-invade-sa-mga-jelyen/).
{{% /pageinfo %}}